Հայաստանը (պաշտոնական անվանումը` Հայաստանի Հանրապետություն) ցամաքային պետություն է Անդրկովկասում: Աշխարհագրորեն գտնվում է հյուսիսարևմտյան Ասիայում, սակայն մշակութային և քաղաքական նկատառումներով համարվում է եվրոպական երկիր: Հյուսիսից սահմանակից է Վրաստանին, արևելքից` Ադրբեջանին, հարավարևելքից` Լեռնային Ղարաբաղին, հարավից` Իրանին, հարավարևմուտքից` Ադրբեջանի մաս կազմող Նախիջևանի Ինքնավար Հանրապետությանը և արևմուտքից` Թուրքիային:
Հայաստանը հնագույն պատմական մշակութային ժառանգությամբ բազմակուսակցական ժողովրդավարական ազգային պետություն է: Հայաստանի թագավորությունը 4-րդ դարի սկզբներին` մ.թ. 301 թ., առաջին պետությունն է, որ քրիստոնեությունն ընդունեց որպես պետական կրոն: Ժամանակակից Հայաստանի Հանրապետությունը Հայ Առաքելական Եկեղեցին` աշխարհի հնագույն ազգային եկեղեցին, ճանաչում է որպես երկրի հիմնական կրոնական հաստատություն: Հայերն ունեն ուրույն այբուբեն, որն ստեղծել է Մեսրոպ Մաշտոցը մ.թ. 405 թ.:
Մինչև 20-րդ դարի սկիզբը Հայաստան անվանումը վերաբերում էր ողջ Հայկական Լեռնաշխարհին, որը ձգվում է Եփրատ և Տիգրիս գետերի ավազանից մինչև Փոքր Կովկասի արևելյան մասը: 1915 թ. Հայոց ցեղասպանության ժամանակ սպանվել ու տեղահանվել է Հայաստանի արևմտյան մասի բնիկ ազգաբնակչությունը, իսկ արևելյան մասը 1918 թ. ձեռք է բերել կարճատև անկախություն: Վերանկախացել է որպես Հայաստանի Հանրապետություն 1991 թ. սեպտեմբերի 21-ին անցկացված հանրաքվեի արդյունքում. մինչ այդ այն մտնում էր Խորհրդային Միության կազմի մեջ որպես վերջինիս 15 հանրապետություններից մեկը: Պատմական Հայաստանի մեկ այլ շրջան` Արցախը, ուներ ինքնավար մարզի կարգավիճակ Ադրբեջանական ԽՍՀ-ի կազմում, սակայն նույնպես իրեն անկախ է հռչակում նույն թվականի դեկտեմբերի 10-ին, բայց ի տարբերություն Հայաստանի Հանրապետության միջազգային ճանաչում չունի:
ՀՀ Սահմանադրությունն ընդունվել է 1995 թվականի հուլիսի 5-ին և փոփոխվել է 2005 թվականի նոյեմբերի 27-ին համապետական հանրաքվեի արդյունքում: Ըստ այս օրենքի` Հայաստանի Հանրապետությունը ինքնիշխան, ժողովրդավարական, սոցիալական և իրավական պետություն է: Հայաստանը ՄԱԿ-ի, ԱՊՀ-ի, Եվրախորհրդի, ԱՀԿ-ի և 40-ից ավել այլ միջազգային կազմակերպությունների անդամ է:
Անվան ստուգաբանություն. Հայոց անվանադիր նախնին Հայկն է: Սերունդները հետագայում նրա անունով կոչվել են` հայկազունք, հայք, հայեր, երկիրը` Հայք, Հայոց աշխարհ: Միջին դարերում երկրի անունը դարձավ Հայաստան:
Համաձայն Մովսես Խորենացու և Միքայել Չամչյանի` «Արմենիա» անունն սկիզբ է առել Արամ անունից, ով Հայկ Նահապետի ուղիղ ժառանգորդն էր:
Ըստ ավանդության, որը վկայված է Մովսես Խորենացու «Հայոց պատմության» մեջ, Հայաստան անունը կապվում է առասպելական Հայկ նահապետի անվան հետ, ով համարվում է հայոց երկրի հիմնադիրը: Ներկայումս գիտական շրջաններում ընդունված է հայ ժողովրդի ինքնանվանումը կապել խեթական արձանագրություններում հիշատակվող Հայասա երկրի հետ, որը, ենթադրաբար, զբաղեցրել է Փոքր Հայքի արևելյան մասի և Մեծ Հայքի Բարձր Հայք նահանգի տարածքը:
Հայկական լեռնաշխարհը հնագույն մարդու նախնական բնակեցման այն տարածքներից է, որը հարուստ է քարի դարի բոլոր փուլերին վերաբերող հուշարձաններով:
Նախնադարյան հասարակության հին քարի դարի առաջին ենթափուլը` ստորին հին քարի դարը, Հայաստանի տարածքում սկսվել է մոտ 2 մլն տարի առաջ և ավարտվել է մոտ 100000 տարի առաջ: Հայկական լեռնաշխարհում հայտնի են այս ժամանակաշրջանի մի քանի բացօթյա հնավայրեր, կայաններ և քարայրային տիպի հուշարձաններ: 
Մեր հայրենիքի բնակեցման սկզբնակետերից մեկն այսօր, ըստ վերջին տվյալների, կարելի է համարել Գուգարքում հայտնաբերված հին քարեդարյան կայանը: Այս հնավայրի տարիքը մոտ 1.8 մլն տարի է: Այն Արևմտյան Եվրասիայի` մարդու մինչև այժմ հայտնի հնագույն կայանն է: Հնագույն ժամանակների մասին հարուստ տեղեկություններ են պարունակում հատկապես Ազոխի քարայրն Արցախում, Արտին լեռան շրջակայքը և մի քանի հուշարձաններ Արևմտյան Հայաստանում: 
Միջին հնաքարի ժամանակաշրջանը Հայկական լեռնաշխարհում ավարտվել է մոտ 40 հազար տարի առաջ:
Վերին հին քարի դարն ընդգրկում է մոտ 40000-14000 թվականներն ընկած ժամանակաշրջանը: Դրանց հիմնական մասը գտնվում է լեռնաշխարհի հյուսիս-արևելյան, հարավային և հարավ-արևմտյան մասերում` Եփրատի ավազանում, Կորդվաց աշխարհում, Տիգրիսի ավազանում և այլուր: 
Հայկական լեռնաշխարհի միջին քարի դարի և նոր քարի դարի սկզբնափուլի հուշարձաններն առայժմ թույլ են ուսումնասիրված: Դրանց թիվը լեռնաշխարհի սահմաններում դեռևս չի անցնում 35-ից, որոնք ինչպես բացօթյա կայաններ ու հնավայրեր են, այնպես էլ քարայր կացարաններ ու ժայռածածկեր: Այժմյան Հայաստանի տարածքում այս փուլի հուշարձաններ կան Ապարանի գոգավորությունում: 
Նոր քարի դարը, նորագույն ուսումնասիրությունների համաձայն, Հայաստանի տարածքում թվագրվում է մ.թ.ա. 10 հազարամյակից մինչև 6-րդ հազարամյակի կեսերն ընկած ժամանակաշրջանով: Մ.թ.ա. 8-րդ հազարամյակի վերջերից արդեն գոյություն ունեին կայացած երկրագործական հասարակություններ: 1990-ական թվականների առաջին կեսին Սասնո ջուր գետի արևմտյան ափին պեղված հնավայրի տվյալները եկան փաստելու, որ այստեղ կայուն բնակատեղիներ հիմնող առաջին համայնքները հանդես են գալիս արդեն մ.թ.ա. 10-րդ հազարամյակից: Ուսումնասիրությունների արդյունքում ակնհայտ դարձավ, որ Հայկական Տավրոսից հյուսիս ընկած շրջանների նոր քարի դարի մշակույթը տեղական արմատներ ունի: Եդեսիայի մոտ գտնվող Պորտաբլուր հնավայրի արևելյան հատվածի վաղ շերտերում բացվել է 1000 քառակուսի մետր տարածք զբաղեցնող մի հրապարակ, որի հարևանությամբ պեղվել են այսպես կոչված «սալե կոթողների տունը» և «գանգերի տունը»:
Այս հասարակության կյանքում մեծ տեղ են զբաղեցրել հավատալիքներն ու ծեսերը, որոնք գերազանցապես կապված էին նախնիների պաշտամունքի և ցլի պաշտամունքի հետ:
Պորտաբլուրում բացվել են Երկիր մոլորակի վրա մինչ օրս հայտնի ամենահին տաճարները: Այստեղ հայտնաբերվել են մոտ 700 քարե արձանիկներ: 
Մ.թ.ա. 4-րդ հազարամյակի երրորդ քառորդից հասարակական առաջընթացը Հայաստանի տարածքում նոր փուլ է թևակոխում: Լեռնաշխարհն այսուհետև ներկայանում է զարգացման նույն մակարդակի վրա գտնվող և համասեռ մշակույթով մի հասարակությամբ, որը շուրջ հազար տարի պահպանում է մշակութային միասնությունը: Այդ ժամանակահատվածը հիմնականում համապատասխանում է մեր պատմության վաղ բրոնզի դարին` մ.թ.ա. 3500-2300 թթ: 
Մ.թ.ա. 3-րդ հազարամյակի վերջին երկու հարյուրամյակներում արմատավորվում են, այսպես կոչված, Թռեխք-Վանաձորյան մշակութային համալիրները: Դրանք ներկայացված են բացառապես դամբարաններով, իսկ մեծաքանակ բնակատեղիներ չեն փաստագրվում: Լեռնաշխարհի հարավ-արևմտյան շրջաններում մ.թ.ա.  2-րդ հազարամյակի սկզբներից հանդես է գալիս տեղական Ծոփք-Մալաթիայի միջին բրոնզեդարյան մշակույթը:
Մ.թ.ա. 16-րդ դարի վերջ 13-րդ դարի առաջին կեսն ընկած ժամանակահատվածում հստակ ընդգծվում է վերոհիշյալ մշակույթների խաչասերման և «ժողովրդագրական պայթյունի» հետ զուգորդվող Լճաշեն-Մեծամորյան մշակույթի ծավալման համապատկերը: Այդ ժամանակաշրջանի գտածոներից կարելի է առանձնացնել ծիսական անոթները, սպիտակ և կարմիր գույներով հարդարված խեցեղենը, բրոնզե դաշույնները, նետասլաքները, մեծաքանակ ուլունքները և այլ նյութեր:
Հայաստանում երկաթի դարը սկսվում է մ.թ.ա. 2-րդ հազարամյակում: Երկաթի պաշարներով հարուստ Հայկական լեռնաշխարհը` Սյունիք, Մուշ, Խնուս և այլն, Առաջավոր Ասիայում դարձավ հումքի գլխավոր մատակարար և գերիշխող դիրք գրավեց:
Դրոշը. Հայաստանի Հանրապետության դրոշը կարմիր, կապույտ, ծիրանագույն (վերևից ներքև), հավասարաչափ հորիզոնական շերտերով ուղղանկյուն պաստառ է: Այն չափերով և գույներով Հայաստանի առաջին Հանրապետության դրոշի կրկնությունն է: Կարմիր գույնը խորհրդանշում է անկախության համար հայ ժողովրդի թափած արյունը, կապույտ գույնը` Հայաստանի երկինքը, ծիրանագույնը` ժողովրդի ստեղծարար աշխատանքը:
Զինանշանը. Հայաստանի Հանրապետության զինանշանի կենտրոնական մասում` վահանի վրա, պատկերված են հայկական չորս թագավորական տոհմերի` Արտաշեսյանների, Արշակունիների, Բագրատունիների և Ռուբինյանների (Կիլիկյան թագավորություն) զինանշանները: Դրանք բոլորում են բիբլիական Արարատ լեռան պատկերը, որի գագաթին ուրվագծվում է Նոյյան տապանը:
Վահանի երկու կողմից պատկերված են առյուծ և արծիվ, որոնք խորհրդանշում են ոգու, իշխանության, աննկունության և արիության ուժը: Ներքևում պատկերված սուրը խորհրդանշում է հայ ժողովրդի պայքարը հանուն ազատության և անկախության, փետուրն ու հասկերը` հայ ժողովրդի ստեղծարար տաղանդը և խաղաղասիրությունը:
Հայաստանի Հանրապետության պետական զինանշանի մասին օրենքն ընդունվել է Հայաստանի Գերագույն Խորհրդի կողմից 1992 թ. ապրիլի 19-ին: 2006 թ. հունիսի 15-ին ընդունվել է «ՀՀ զինանշանի մասին» նոր օրենքը Ազգային ժողովից: Հայաստանի զինանշանի հեղինակներն են նկարիչ Հակոբ Կոջոյանը և ճարտարապետ Ալեքսանդր Թամանյանը:
Կրոն. Բնակչության մոտ 94 տոկոսը իրեն Հայ Առաքելական Եկեղեցու հետևորդ է համարում: Կրոնական փոքրամասնությունների թվում են. կաթոլիկներ, մոլոկաններ, ռուս ուղղափառներ, ավետարանականներ, բապտիստներ, հոգեգալստականներ, խարիզմատական քրիստոնյաներ, Եհովայի վկաներ, մորմոններ, եզդիներ, հուդայականներ, մուսուլմաններ և մահմեդականներ: Հայաստանի Հանրապետությունում գրանցված է 66 կրոնական համայնք: 
Լեզու. Հայաստանի Հանրապետության պետական լեզուն հայերենն է, որի գրերը ստեղծել է Մեսրոպ Մաշտոցը:
Խոհանոց. Հայկական խոհանոցը համարվում է Անդրկովկասի և Ասիայի ամենահին խոհանոցներից մեկը: Հայտնի է, որ հայերը գիտեին խմորման և թխման գործընթացների մասին դեռևս 2500 տարի առաջ: Շատ հայկական կերակրատեսակների պատրաստման ավանդույթները մինչ այսօր անփոփոխ են մնացել:
Հայկական խոհանոցն ունի առանձնահատկություններ, որոնք պայմանավորված են տարբեր պատմական, աշխարհագրական, կլիմայական և նույնիսկ պատմա-քաղաքական գործոններով: Հայկական լեռնաշխարհում երբեմն ժամանակ գտնվում էր Ուրարտու պետությունը: Եվ Հայաստանում պահպանվել են այդ հնագույն պետության նյութական մշակույթի հուշարձանները: Իսկ Հայկական խոհանոցը իր վրա կրել է դեռևս այն ժամանակների աշխարհագրա-կլիմայական և հասարակարգային գործոնների ազդեցությունը:
Ճապոնիան պետություն է Ասիայի խաղաղօվկիանոսյան ափերից դեպի արևելք գտնվող կղզիների վրա: Վաղուց ճապոնացիներն իրենց երկրին ասում են Նիպպոն կամ Նիհոն, որը կազմված է 2 հիերոգլիֆային նշաններից` «արև» և «հիմք»: Ճապոնական դրոշի վրայի կարմիր արևային սկավառակը և պետական զինանշանի կլոր ոսկեծաղիկը` քրիզանթեմը, նույնպես խորհրդանշում են ծագող արևը:
Ճապոնիան ժամանակակից աշխարհի հզորագույն երկրներից է: Մյուսներից զգալիորեն տարբերվում է իր աշխարհագրական դիրքով, պատմական անցյալով, լեզվով, տնտեսական զարգացմամբ և բնութագրական այլ գծերով: Իր տարածքով Ճապոնիան գերազանցում է եվրոպական տերություններից շատերին:
1970 թվականից սկսած Ճապոնիայի տնտեսությունն զբաղեցրել է աշխարհում 2-րդ տեղը, զիջելով Միացյալ Նահանգներին: Այդ դիրքը հետագայում նա զիջեց Չինաստանին: Արտահանման ծավալով չորրորդն է, ներմուծման ծավալով` վեցերորդը: Ճապոնիան համարվում է աշխարհի խոշորագույն ֆինանսական կենտրոններից մեկը:
2005-2007 թվականներին Ճապոնիան ՄԱԿ անվտանգության խորհրդի ոչ մշտական անդամ է:
Ճապոնիան երկրորդ համաշխարհային պատերազմից հետո պաշտոնապես հրաժարվեց պատերազմ հայտարարելու իր իրավունքից: Ճապոնիան աշխարհի միակ երկիրն է, որի նկատմամբ կիրառվել է միջուկային զենք:
Պատմությունը. Ճապոնիան ունի շատ յուրօրինակ պատմություն, որն սկսվում է հնագույն ժամանակներից: Ճապոնիայի պատմության վրա մեծապես ազդել է նրա աշխարհագրական մեկուսացվածությունը: Միևնույն ժամանակ ճապոնական մշակույթի և գրերի վրա մեծ ազդեցություն է ունեցել կորեական և չինական մշակույթը:
Ճապոնիան զարգացած երկիր է, և այնտեղ շատ բարձր է բնակչության կենսամակարդակը: Կյանքի տևողությունը Ճապոնիայում աշխարհում ամենաերկարներից է` 2009 թ. կյանքի սպասվող տևողությունը կազմել է 82.12 տարի: Նորածինների մահացության մակարդակն աշխարհում ամենացածրերից մեկն է: Բնակչության քանակով աշխարհում տասներորդն է` 127 միլիոն մարդ: Մայրաքաղաք Տոկիոն իր մերձակա պրեֆեկտուրաներով հանդերձ ունի 30 միլիոնից ավել բնակչություն և համարվում է աշխարհի խոշորագույն քաղաքային ագլոմերացիան:
Երկրի բնակչության 99 տոկոսը ճապոնացիներ են. նրանք հազվադեպ են հեռանում իրենց հայրենիքից, այդ պատճառով էլ արտասահմանում ապրում է ճապոնացիների 1 տոկոսը: Ճապոնացիները դավանում են միաժամանակ երկու կրոնի` սինթոիզմ և բուդդայականություն: Սինթոիզմին են հետևում հիմնական կրոնակենցաղային ծեսերի, բուդդայականությանը` հոգեհանգստի, թաղման ծիսակատարությունների ժամանակ:
Կրոնը. Ճապոնիան այն բացառիկ երկրներից է, որտեղ միաժամանակ գործում են տարբեր կրոններ: Ճապոնացիների 83.9 տոկոսը դավանում է շինտո, իսկ 71.4 տոկոսը` բուդդիզմ: Բացի ավանդական բուդդիզմի և սինթոիզմի արարողակարգերից, կատարվում են նաև քրիստոնեական ծիսակատարություններ: Քրիստոնեությունը Ճապոնիա է ներթափանցել XVI դարում:
Տոկիոն աշխարհի առավել խոշոր և արագ աճող քաղաքներից: Հիմնադրվել է 12-րդ դարի կեսին:
Տոկիոն գտնվում է Հոնսյու կղզու հարավ-արևելքում: Կլիման մերձարևադարձային, մուսոնային է: Հաճախակի են թայֆուններն ու երկրաշարժերը. վերջինը (1923 թ. )` 8,3 բալլ ուժգնությամբ, խլել է 142 հազար մարդու կյանք:
Մեծ Տոկիոն Ճապոնիայի վարչական պրեֆեկտուրաներից է` Տոկիոյի մայրաքաղաքային պրեֆեկտուրան, և բացի Հոնսյու կղզու հարավարևելյան մասից` կազմված է 23 վարչական շրջաններից, 26 առանձին քաղաքներից, 7 ավանային համայնքներից, 8 գյուղից, Իձու և Օգասավարա կղզիներից: Մայրաքաղաքը ղեկավարում է համաժողովրդական քվեարկությամբ ընտրված պրեֆեկտային խորհուրդը` նահանգապետի գլխավորությամբ: Տոկիոյում են երկրի կառավարությունը և կայսրի պալատական համալիրը` ճապոնական կայսրերի գլխավոր նստավայրը:
Տոկիոն հիմնադրվել է 12-րդ դարում, երբ զինվոր էդո Տարո Սիգեդան այնտեղ կառուցել է ամրոց: 1457 թ-ին այդ վայրում կառուցվել է Էդո սամուրայական դղյակը, որի շուրջ տարածվել են արհեստավորների և առևտրականների բնակավայրեր: 1590 թ-ին ամրոցին տիրել է պետական գործիչ Հեյասու Տոկուգավան, իսկ 1603–1867 թթ-ին Էդոն եղել է Տոկուգավա տան սյոգունների ( զինվորական առաջնորդներ, ավատատիրական խոշոր տների ներկայացուցիչներ ) նստավայրը ( մինչև 1868 թ. Ճապոնիայի պաշտոնական մայրաքաղաքը Կիոտոն էր` կայսրերի նստավայրը ): 1720 թ-ին Էդոյի բնակչությունը 1 մլն էր ( աշխարհի ամենախոշոր քաղաքն էր ): 1869 թ-ին սյոգունության վերացումից հետո, կայսրի նստավայրը տեղափոխվել է Էդո, որը 1896 թ-ին վերանվանվել է Տոկիո ( Արևելյան մայրաքաղաք ) և դարձել մայրաքաղաք:
Տոկիոն Ճապոնիայի գլխավոր ֆինանսական և արդյունաբերական կենտրոնն է, աշխարհի 3 ֆինանսական կենտրոններից ( Նյու Յորքի ու Լոնդոնի հետ ): Տոկիոյում են կենտրոնացված ապրանքային և ֆինանսական սակարանները, խոշորագույն ֆինանսաարդյունաբերական խմբերը:
Հայերը Ճապոնիայում. Հայերը Ճապոնիա են եկել 19-րդ դարի 2-րդ կեսից: Այստեղ գործել են «Աղաբեկ և ընկերություն» առևտրական հաստատությունները: Վերջինս գործել է Անահիտ Աբգարյանի և նրա որդու ղեկավարությամբ: Անահիտ Աղաբեկյան, Աբգարյանը 1920 թ-ին նշանակվել է Հայաստանի հյուպատոս Ճապոնիայում: Նա Հայ դատի մասին հոդվածներով պարբերաբար հանդես է եկել Ճապոնիայի անգլալեզու մամուլում, օգնել հայ գաղթականներին: Ներկայումս Ճապոնիայում բնակվում է 100 հայ հիմնականում Տոկիոյում: Գործում է հայագիտական կենտրոն, տարեկան 7-8 անգամ լույս է տեսնում «Արարատ» թերթիկը` հայերի և Հայաստանով հետաքրքրվող ճապոնացիների համար: Տոկիոյում գործում է նաև ՀՀ դեսպանատունը: